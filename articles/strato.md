Stratospheric Flights
=====================

English version coming soon

Minu esimene kokkupuude stratosfäärilendudega oli läbi õpetaja Mart Kuurme. Üks tema õpilastest oli oma gümnaasiumi uurimistööna kasutanud ära Kosmosekoolide projekti. Sealt oli ta enda kätte saanud antenni, raadiosaatja/-vastuvõtja ning vajalikud andurid. Tema uurimistöö oli väga edukalt läinud, nii et ta jäi ka peale enda eesmärgi saavutamist programmi juurde koolitama. Ühele koolitusele läksin mina ka kaasa, tegu oli siis kas 6. või 7.klassiga.

Esimestel kohtumistel ma ilmselgelt matsu ei jaganud. Enamus aega kulus seal alati tehnilist eprobleemide lahendamisele. Inimesele, kes polnud elu sees varem Terminali näinud, oli see muidugi väga võõras.

Ma ei mäleta isegi, miks aasta hiljem sai enda lend ette võetud. Ilmselt oli see kombinatsioon sellest, et olin Jonasele andnud lubaduse oma lend korraldada või siis pelgalt sellest, et mul oli kurb näha vidinaid tolmu kogumas. Või siis oli surve Mart Kuurmelt, kuigi seda on raske uskuda. Kes vähegi eneseabist midagi kuulnud on, teab kindlasti, et endaalgatuslike projektide puhul tuleks endale seada range tähtaeg.

Ulja kaheksandikuna seadsin ma tähtaja siis nii, et ma andsin kõigile asjaosalistele kuupäeva teada, millal lend toimub. Ehk siis kõige esimesena sai broneeritud tolleks päevaks heelium ja auto. Päeva endani oli aega ehk kuu aega – ehk siis "küll ja veel".

Ajasin tiimi kokku astronoomiaringist, mida ma tol ajal äsja Kuurmega koostöös õpetama olin hakanud. Kusjuures see toimus kõik koroona esimestel nädalatel – äkki oli kogu see üleliigne aeg samuti põhjus? Igatahes kokku tulime tühjas koolimajas tööõpetuse klassis ja hakaksime brainstormima, kuidas siuke kõigekindel karbike üldse kokku panna. Probleem on selles, et asi tuleb teha nii kerge, veekindel, põrutuskindel kui ka õige massijaotusega (et see uppi ei läheks). Läksime standardset teed ja kasutasime penoplasti, grilltikke ja hullult MacGyverit.

Mulle küll meeldib intervjuudel (Rakett69) inimestele kärbseid pähe ajada, et praktilist poolt ma ei karda, aga tegelikult on see siiski nõrk külg. Seetõttu tundus selle karbi kokku panemine minu jaoks justkui kõige suurema murena. Tarkvara seal kõrval oli aga tühi-tähi: ma olin arusaamal, et kogu vajalik kood on ühel mälukaardil ja et kui ma vaid toite taha annan, hakkab sinna andmeid kogunema. Suur oli mu üllatus aga, kui kolm päeva enne lendu teen mina mälukaardi esimest korda arvutis lahti ja ettekirjutatud koodi asemel laiutab seal kiri "This folder is empty".

Kuna ma olin teistele tiimiliikmetele lubanud kogu programmeerimise poole enda peale võtta, ei tahtnud ma teistele vägagi välja näidata kui korralik probleem meil on. Nii et kaasasin hoopis oma isa, kes raadioinsenerina jagab matsu.

Kui veremaik esimesest lennust hakkas lahtuma, tuli ette võtta teine lend. Ei saanud ju seda asja halva tooni peal lõpetada. Selle korra prioriteet oli lollikindlusel – "enne kui kõik 110% kindlusega töötab, ei võta me mingit lendu ette," lubasime me endile.

Kuna temperatuuri, õhurõhu ja õhuniiskuse mõõtmine ei ole just tead mis huvitav, võtsime me enda järgmiseks projektiks ette radioaktiivsuse. Lõppude lõpuks räägitakse ju ometi, et see on see atmosfäär, mis meid kiirguse eest kaitseb. Ostsime AliExpressist Geigeri loenduri ja hakkasime sellega mängima. Muide, Geigeri loendureid on võimalik pekki keerata ka liiga tugeva kiirgusega.

Et kõige kriitilisemal päeval meiega samamoodi ei juhtuks, pakkus Jonas meile välja võimaluse käia seda testimas mahajäetud tuumareaktori juures Paldiskis. See oli kogemus omaette. Kohale sõites tunneb koha ära kilomeetrite pikkuse betoonaia järgi. Juba valvuri majas on näha, et see koht on peale nõukaaega vähe külalisi näinud.

Peale kompleksi nähtavasti ainsale teisele hingelisele - valvurile paberite esitamist saab lõpuks sisse minna, peale mida saime me igaüks külge ka dosimeetri. Doos, mille me lõpuks saime, oli muidugi olematu, ent reeglid nägid seda ette.

Kompleksi nagu kompleks ikka: laiad autoteed koos laohoonete ja murulapikestega ... ja siis massiivne betoonist sirbi ja vasara kuju. Neist suurimas laohoones asuski kompleksi süda – nõukaaegne allveelaeva mudel, mille sees asus selle enda tuumareaktor. Allveelaeva kasutati pelgalt treenimiseks, ent et treening oleks ikka võimalikult tõetruu, oli ka laeva sisse ka reaktor pandud, nagu oli kombeks toonastes allveelaevades.

Meie tegime oma mõõtmiseid suures laohoones. Ülesanne oli lihtsalt vaadata, kui palju annab vaest Geigeri loendurit piinata, enne kui ta lühisesse läheb. Selleks toodi meile kohale koobaltiplokk. Jätsime oma detektori koobaltiga üksi ja läksime ise ringi uudistama. Allveelaev on ümbritsetud betoonkapsliga ehk nn sarkofaagiga. Sarkofaag ise on aga teises, elumaja suuruses betoonplokis. Ja see kõik oli omakorda laohoone sees, ehk siis tegu oli justkui 3-kihilise betoonist matrioškaga.

Teine lõbus kord testimas käia oli Tõraveres, kus on pakkuda rõhu- ja temperatuurikambrid, mida kasutab ka EstCube'i tiim. Nägime EstCube'i meeskonda suvises tööhoos ja tegime observatooriumile tuuri peale.

Minu jaoks on piirkond juba varasemast tuttav oma vanaema tõttu, kes on endine observatooriumitöötaja. Seetõttu saime jätta oma seadme kambrisse andmeid koguma, samal ajal minnes ise kõrvalmajasse vanaemale külla.

Tehnilise poole pealt mäletan, kuidas olin väga vaimustuses nohup.out käsu õppimisest – panen lihtsalt selle juurde ja võin kõik juhtmed muretult küljest tõmmata (teatavasti on õhukindlat kambrit pisut raske tekitada, kui sealt kaablid välja jooksevad). Enamus testimisest käis aga minu enda külmkapis, sest see on see kõige lollikindlam termokamber.

Nii, radioaktiivsus mõõdetud. Aga mis hetkest see projekt ikkagi müüonite ümber keerlema hakkas? Vot nüüd hakkabki. Teatavasti kosmosele lähenedes peaks suurenema radiatsioon. Igapäevaelus on radiatsioon ja radioaktiivsus sünonüümsed, kuid selles kontekstis enam mitte, sest nüüd on radiatsiooni näol tegu mitte alfa- või beeta- või gammakiirgusega, vaid kosmilise kiirgusega. See kosmiline kiirgus on prootonid, piionid, müüonid ja palju muud. Nimekaim neist on siiski müüonid, sest nemad on justkui kosmiliste kiirte lõppprodukt, mis peale mitmeid lagunemisi meile peale langevad.

Igatahes tahan ma jõuda selleni, et alfakiirguse asemel oleks meil palju asjakohasem mõõta hoopis müüoneid. Esimest korda sain ma müüonitest teada samas vestluses, kus ma kuulsin esmakordselt ka GScanist (päris huvitav, kuidas nemad hiljem uuesti loosse põimuvad).

Seetõttu teadsin juba ette, et järgmine eesmärk on needsamad müüonid ette võtta, kuid kroonilise ajapuuduse põdejana lükkasin selle idee järgmisesse aastasse ehk 11.klassi, kus pidi niikuinii valmima mu uurimistöö. Ajapuudus lõppes augustis, mil tulin tagasi hooaja viimaselt olümpiaadilt. Plaanisin ehitada pilvekambri - olin sellest teada saanud samuti Beamline for Schools võistluse raames.

Hankisin endale kuiva jää, anumad ja isopropanooli ja panin mõne päevaga selle niimoodi püsti, et mõne nurga alt oli justkui radasid näha. Aga see võis olle vaid pettekujutis, sest kaamera peale mulle midagi saada ei õnnestunud.

Pilvekambrite kohta netist uurides jõudsin aga foorumi peale, kus keegi tundmatu tegi omaenda müüondetektorit. See tundus nii vaimustavalt lihtne, et seda lausa tuli korrata. Nähtavasti oli selle jaoks vaja elektroonikat, nn stsintillaatorit ja SiPM-i (silicone photomultiplier e räni-fotokordisti).

Uurisin välja, kes Eestis selliseid vidinaid omada võiks ja hakkasin piinama erinevaid tudengeid, kes neid vahendeid oma bakatöös kasutanud olid. Nende kaudu jooksid kõik otsad taas kokku GScani juures.
